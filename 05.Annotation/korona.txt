A vírusos fertőzést okozó járvány kitörése abban a városban történt, amelynek központi pályaudvarán keresztül zajlik a kínai belföldi szállítás legnagyobb része, a tartomány székvárosa, nehézipari központ és a kilenc legfontosabb kínai tartomány közlekedési központja is. Tömegesen jelentek meg tüdőgyulladásos betegségben szenvedő emberek a városban, amelynek nem volt egyértelműen meghatározható oka. December 31-én ismeretlen etiológiájú tüdőgyulladás járvány kitöréséről számoltak be a kínai egészségügyi hatóságok a Egészségügyi Világszervezetnek (WHO). Elsősorban a „Huanan tenger gyümölcsei nagykereskedelmi piac” árusaival kapcsolták össze a megbetegedéseket, ahol élő állatokat is értékesítenek. A szingapúri Outbreak News Today január 5-én jelentette, hogy a kínai Hupej tartományban, Vuhan városában dolgozó egészségügyi tisztviselők összesen 59 vírusos tüdőgyulladásos beteget jelentettek (január 5-ig), köztük 7 kritikus állapotú beteget. A tudósok azt gyanították, hogy egy koronavírust hordozó ismeretlen állat fertőzte meg a vírussal az embereket Vuhanban, ahol az első eseteket már 2019 decemberében dokumentálták. December végén már az orvosok tudták, hogy furcsa vírusos esetek halmozódnak fel a kínai metropoliszban. A kínai hatóságok szerint egy hétvégén kezdődött a megbetegedések sorozata és az első igazolt koronavírusos fertőzéses eset, 2019. december 8-ára nyúlik vissza.
